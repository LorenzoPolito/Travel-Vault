# Suica card: ecco come funziona la famosa carta prepagata giapponese

Ott 29, 2021 | [Viaggio](https://viaggiareingiappone.it/category/viaggio/)

![](https://viaggiareingiappone.it/wp-content/uploads/2021/10/Suica-card-1080x675.jpg)

In un precedente articolo: “**[Come pagare in Giappone: guida all’uso dello yen giapponese](https://viaggiareingiappone.it/come-pagare-in-giappone/)**” abbiamo visto che in Giappone esistono moltissime alternative ai soldi contanti, per effettuare tutti i pagamenti. **[Viaggiare in Giappone,](https://viaggiareingiappone.it/)** si sa, è una continua scoperta di usi, costumi, tradizioni, ma anche di fenomenali innovazioni pratiche e tecnologiche. Una di queste, a cui vogliamo dedicare un articolo intero, è la **Suica card**. Si tratta di una carta prepagata che è possibile utilizzare per pagare i trasporti pubblici, oppure per fare shopping. È un sistema molto pratico e comodo per spostarsi a tokyo e in altre città del sol Levante, perché semplifica l’acquisto del biglietto della metropolitana e velocizza, di conseguenza i tempi di trasferimento nelle stazioni.

Contenuti [[Nascondi](https://viaggiareingiappone.it/suica-card/#)]

- [1 Suica Card: dove comprarla, costo e ricariche](https://viaggiareingiappone.it/suica-card/#Suica_Card_dove_comprarla_costo_e_ricariche)
- [2 Suica card: dove usarla e dove non usarla](https://viaggiareingiappone.it/suica-card/#Suica_card_dove_usarla_e_dove_non_usarla)
- [3 Suica card: Tokyo e shopping](https://viaggiareingiappone.it/suica-card/#Suica_card_Tokyo_e_shopping)
- [4 Pasmo, Suica e Icoca](https://viaggiareingiappone.it/suica-card/#Pasmo_Suica_e_Icoca)

## **Suica Card: dove comprarla, costo e ricariche**

La carta prepagata e ricaricabile **Suica Card** consente di pagare i mezzi di trasporto e di fare shopping in moltissimi negozi di **Tokyo**. La carta non è nominale, ma ognuno deve avere la propria, perché non è possibile passare da uno stesso tornello per due volte consecutive. Acquistarla è molto semplice. Infatti la si può acquistare nelle principali stazioni della **JR East**, presso i comodi distributori automatici sparsi un po’ in tutte le stazioni. I distributori si distinguono dagli altri, perché riportano impresso sopra, il marchio della **Suica**. Inoltre è possibile comprare la carta prepagata anche presso le **biglietterie JR** (Midori-no-madoguchi) e ai Travel Service Center delle seguenti stazioni

- **[Tokyo Station](https://www.jreast.co.jp/e/customer_support/service_center_tokyo.html)**
- **[Shinjuku Station](https://www.jreast.co.jp/e/customer_support/service_center_shinjuku.html)**
- **[Ikebukuro Station](https://www.jreast.co.jp/e/customer_support/service_center_ikebukuro.html)**
- **[Narita](https://www.jreast.co.jp/e/customer_support/service_center.html)**
- **[Haneda](https://www.jreast.co.jp/e/customer_support/service_center_haneda.html)**

Il costo della card è pari a **¥1000**, di cui **¥500** andranno in deposito e **¥500** come credito. All’acquisto è possibile pagare con carte di credito dei principali circuiti internazionali. La ricarica, invece, è possibile solo in contanti (Yen). Al termine del viaggio in Giappone, la card può essere restituita presso una delle tante biglietterie **JR East**. Alla restituzione della prepagata verrà rimborsato il costo del deposito cauzionale e l’eventuale credito residuo. La JR East si trattiene comunque una commissione di circa **¥200**. Non è comunque obbligatorio restituirla, perché è infatti possibile tenerla come souvenir e ricordo dell’esperienza appena vissuta. Al prossimo soggiorno in Giappone sarà poi possibile riutilizzarla, sempre che questo avvenga entro 10 anni dal primo viaggio nel quale è stata acquistata la **Suica Card**.

## **Suica card: dove usarla e dove non usarla**

La **Suica Card** è utilizzabile per viaggiare su:

- **linee JR East della zona metropolitana di Tokyo**
- **linee metropolitane** (Tokyo metro, Toei)
- **autobus**
- **Tokyo Monorail**
- **Taxi** (ma solo quelli che riportano il marchio della prepagata)

Anche al di fuori della città metropolitana di tokyo, la Suica può essere usata per pagare il trasporto su alcune linee delle aree di Sendai e Niigata, Hokkaido, Tokai, Giappone occidentale e Kyushu.

![Suica card](https://viaggiareingiappone.it/wp-content/uploads/2021/10/Suica-card-1024x645.jpg)

Invece non è possibile usarle la card per viaggiare su:

- **treni espressi limitati (Limited Express)**
- **[Shinkansen](https://viaggiareingiappone.it/il-treno-stelle-cadenti/)**
- **autobus a lunga percorrenza (highway bus)**
- **shuttle aeroportuali**
- **Narita Express**
- **Per spostarsi tra un’area e un’altra –** il viaggio infatti deve iniziare e finire sempre all’interno della stessa area.

## **Suica card: Tokyo e shopping**

La carta prepagata non serve solo a pagare i mezzi di trasporto. Infatti può essere utilizzata anche per fare dello shopping. È possibile usarla per:

- comprare cibo e bevande presso moltissimi distributori automatici
- acquistare giornali e riviste e articoli in vendita presso i chioschi **Kiosk** di moltissime stazioni metropolitane
- pagare consumazioni in caffetterie, pub e ristoranti
- pagare il deposito oggetti negli armadietti a pagamento che si trovano all’interno delle stazioni (chiamati **coin locker**)

Tutte queste operazioni sono possibili solo se negozi, ristoranti, bar, caffetterie, giornalai, ecc… Espongono chiaramente il logo della Suica Card al di fuori dell’attività commerciale.

## **Pasmo, Suica e Icoca**

La Suica Card non è l’unica prepagata esistente a tokyo da poter utilizzare per pagare i mezzi di trasporto e fare shopping. Tra le più famose ricordiamo anche la **Pasmo** e la **Icoca**. Al pari della Suica sono prepagate e ricaricabili, quindi ottime soluzioni per velocizzare gli spostamenti e fare acquisti. Offrono infatti la possibilità di evitare di dover fare la coda per acquistare sempre i biglietti delle corse singole. Basta passarle al tornello delle stazioni e il prezzo del biglietto è automaticamente scalato dalla tessera.

La Suica card e la Pasmo, inoltre, danno la possibilità di accumulare dei punti se utilizzate su specifiche compagnie di autobus. I punti accumulati consentono di entrare poi in possesso di biglietti speciali per i bus. I punti si azzerano ogni mese.


