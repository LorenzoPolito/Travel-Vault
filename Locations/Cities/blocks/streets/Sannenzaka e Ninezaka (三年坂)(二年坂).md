![[Pasted image 20240315151037.png]]
Se siete curiosi di sapere **com’era [Kyoto](https://www.marcotogni.it/kyoto/)** prima dell’avvento della modernità non avete bisogno di volare con la fantasia: vi basta passeggiare lungo le **due stradine** Ninenzaka e Sannenzaka, simbolo della vecchia Kyoto e di tempi ormai lontani. Qui si passeggia respirando **atmosfere nostalgiche e romantiche** che pervadono ogni angolo di uno scenario che sembra preso da una foto del passato, ma dai colori ancora vivi: dimore tradizionali, sale da tè, locande, botteghe e ristorantini che si alternano sui vicoli serpeggianti, mentre sospesi in aria ci sono ancora i **fili** dell’energia elettrica ancora visibili in pochissime aree della città.

Gli alberi di **ciliegio** che punteggiano i viali attirano numerosi visitatori durante la fioritura, ma anche nel resto dell’anno non mancano turisti nella zona, complice la presenza di diverse **attrazioni** nei dintorni come il santuario Yasaka, il Parco Maruyama Park, il Tempio [Kiyomizudera](https://www.marcotogni.it/kiyomizudera/) e il Tempio Zen Kodaiji.

## Passeggiando lungo il viale Ninenzaka

Passeggiando lungo il viale Ninenzaka si è accompagnati dalla sagoma della **Pagoda Yasaka-no-to,** alta 5 piani, che si scorge in tutta la sua maestosità in ogni punto della strada. Ninenzaka venne **costruita nell’807** e oggi accoglie i visitatori con le sue atmosfere frizzanti e vintage: ai lati si alterna una serie di **botteghe, caffetterie e ristoranti** ospitati in tradizionali edifici in legno, dove potete acquistare **souvenir e prodotti locali** o fermarvi ad assaggiare qualche specialità tipica. Ombrellini in carta, lanterne e insegne in legno con scritte in giapponese rendono l’atmosfera autentica e suggestiva. Forse **l’unico elemento di modernità** è la presenza di uno Starbucks aperto di recente all’interno di una storica sala da tè, ma di certo bere un caffè della famosa catena americana su un pavimento di tatami è **una delle tante esperienze uniche** che si possono vivere solo in [Giappone](https://www.marcotogni.it/giappone/).

La strada si sviluppa in leggera **pendenza** e con qualche curva, offrendo la cornice ideale per fermarsi a scattare foto bellissime, sedersi a sorseggiare un tè [matcha](https://www.marcotogni.it/matcha/) e fare shopping. Tra i prodotti in vendita troverete **davvero di tutto**: kimono, ventagli, tessuti e oggetti in carta washa e molto altro ancora. Per chi desidera alloggiare in questa zona, ci sono molte **locande tradizionali** che si affacciano sul viale, dove un tempo dormivano pellegrini e mercanti in viaggio tra [Tokyo](https://www.marcotogni.it/tokyo/) e Kyoto mentre oggi accolgono i turisti desiderosi di riposare in ambienti che evocano storie del passato.

## Passeggiando sul viale Sannenzaka

Di un solo anno più giovane di Ninenzaka, Sannenzaka è un viale lungo 100 metri che **conduce al Tempio Kiyomizudera**. Anche in questo caso vi troverete a passeggiare su una stradina ricurva e leggermente in pendenza, costeggiata da numerosi **edifici storici** che hanno valso all’area il titolo di distretto storico protetto.

Le dimore in legno ospitano **caffetterie e negozietti** di souvenir, dolcetti e snack giapponesi dove fare una sosta energetica prima di recarsi verso il tempio. Tra le case si aprono piccoli scorci che lasciano intravedere incantevoli **giardini** nascosti e ben curati che invogliano ad entrare per scattare foto e ammirare angoli di verde e tranquillità.

Lungo Sannenzaka si trova anche il **museo Kiyomizu Sannenzaka**, una tappa consigliata agli appassionati di arte giapponese: il museo espone numerose opere d’arte del passato che portano la firma di artisti del periodo Edo (1603–1868) e Meiji (1868–1912).

## Come arrivare

Le indicazioni sono le stesse per il tempio Kiyomizudera: dalla stazione centrale di Kyoto prendete l**‘autobus della linea 100 o 206** verso Kiyomizudera scendendo ad una delle fermate tra Gojozaka e Kiyomizumichio. In alternativa potete arrivare con una passeggiata di 10 minuti dalle **stazioni** Kiyomizu-Gojo e Higashiyama.

## Informazioni e mappa

**Nome:** Sannenzaka e Ninenzaka

[Apri su Google Maps](https://www.google.com/maps/place/?q=place_id:ChIJr_gZonkIAWARB1xyACZNUKM)