![Akihabara](https://res-4.cloudinary.com/jnto/image/upload/w_2064,h_1300,c_fill,f_auto,fl_lossy,q_auto/v1516980036/tokyo/Tokyo2608_1)

> Taito-ku, Tokyo-to

- [Visualizzare su Google Maps](https://maps.google.com/?q=Akihabara,+Tait%C5%8D,+Tokyo+110-0006,+Japan&ftid=0x60188ea73ea6f4ff:0x5eb9f1e50fe061e3) 
- [Ricevere informazioni del traffico](https://maps.google.com/maps?ie=UTF8&f=d&dirflg=t&saddr=Your%20Location&daddr=Akihabara) 
## Akihabara: città elettrica del Giappone, epicentro della cultura otaku, degli anime e dei bar alternativi

Mentre un tempo ad Akihabara potevi trovare tutti i gadget e le ultime novità elettroniche, oggi trovi un insieme di grandi catene di negozi di elettronica, maid café e tutto ciò che riguarda gli anime. Per adattarsi alla sua trasformazione, ha un nuovo diminutivo: Akiba.

### Da non perdere

- Il rivenditore di videogiochi retrò Super Potato
- Visita in una caffetteria a tema
- Shopping di artigianato al 2k540

## Come arrivare

La stazione di Akihabara è sulle linee JR Yamanote e JR Sobu. Si può raggiungere anche con la linea Keihin Tohoku, il treno espresso TX Tsukuba e la linea della metro di Tokyo Hibiya.

### Il passato di Akiba

Akibanara prende il suo soprannome di città elettrica dal mercato nero che si diffuse qui dopo la seconda guerra mondiale. Oggetti di uso comune che venivano venduti all'epoca includevano fili, cavi, lampadine e altri oggetti elettrici.

I vicoli e i piccoli negozi che fiorirono nel periodo d'oro di Akihabara esistono tutt'oggi, ancora abbastanza intatti, in gallerie commerciali come Radio Kaikan e un altro paio di posti, principalmente vicino ai binari della linea JR Sobu.

Quando il Giappone iniziò a prosperare, Akihabara divenne una calamita per i produttori di apparecchiature elettroniche. I mega negozi specializzati in elettrodomestici si contendevano i clienti giapponesi per la vendita dei primi frigoriferi, televisori, lavatrici e condizionatori.

Questo ha reso Akihabara un'icona della prosperità giapponese negli anni '70. Quando queste apparecchiature, tuttavia, divennero di uso comune, Akihabara cambiò direzione concentrandosi su calcolatrici e orologi, giochi e videogiochi e, dagli anni '90, computer e altre tecnologie.

### Akiba, il fulcro della cultura giapponese otaku

Mentre i negozi che ricordano la vecchia Akihabara esistono ancora, oggi Akiba si concentra sulla cultura otaku, inclusi gli anime, i manga, gli smartphone, i giochi, i maid café e il cosplay. Tradotto liberamente, “otaku” significa “smanettone”. Ma a differenza della connotazione che “smanettone” ha in italiano, “otaku” si riferisce a un'identità culturale che le persone che si autoproclamano tali assumono con orgoglio.

### Il paradiso dei giochi retrò

Super Potato è un famoso negozio di videogiochi che incarna lo stile di vita otaku. È situato in un piccolo edificio anonimo vicino a un vicolo in cui maid e altri pilastri di Akiba distribuiscono volantini.

Allestito con giochi retrò su tre piani, questo negozio ti permette di rivivere la tua infanzia vagando per i corridoi pieni di Nintendo (Famicon) originali e console per giochi incluso Nintendo 64, Playstation, Sega Saturn e Game Boy originale. Ospita anche una sala giochi, che naturalmente include giochi degli anni '80 e '90.

Nonostante ci siano altri negozi che vendono giochi retrò, per i fan giapponesi e stranieri, Super Potato è conosciuto come il punto di riferimento degli otaku.

### Bar insoliti

Akiba ospita anche molti maid café, essenzialmente ristoranti cosplay in cui cameriere vestite da domestiche servono i loro “padroni”, ossia i visitatori.

Ci sono anche diversi bar di animali, dove puoi trascorrere un po' di tempo con gufi, gatti, lontre, conigli o ricci mentre bevi il tuo caffè pomeridiano, e anche caffè a tema anime, come quello dedicato alla serie Gundam.

### Il gruppo idolo più grande del J-pop

Akiba è il luogo di nascita di uno dei gruppi femminili di J-pop più importanti e di successo: le AKB48. AKB sta per “Akiba” o “Akihabara”, mentre 48 è il numero dei membri del gruppo. Non sorprende che Akiba sia il luogo in cui gli idoli (e non solo le AKB48) tengono gli incontri con i loro fan, che sono principalmente otaku.

Questi eventi vengono resi molto più affascinanti dagli otagei, gesti di acclamazione fatti dagli esaltati fan otaku sventolando stecche illuminate.

### L'altra Akiba

Il centro di artigianato 2k540 Aki-Oka è un mondo completamente diverso di Akiba, sotto i binari della linea Yamanote che scorrono tra le stazioni di Akihabara e Okachimachi.

Qui troverai artigianato proveniente da tutto il Giappone, prodotto con così tanta attenzione ai dettagli e al disegno che sarà difficile trovarlo in qualsiasi altra parte del mondo. Questi prodotti includono prodotti tessili, ceramiche, arredi, articoli di cartoleria, abbigliamento e anche cappelli.

### Un'ultima parola sul... cibo

La gente di solito trascorre molto tempo a visitare Akiba, spesso tutta la giornata. Per questo c'è un'ampia scelta di cibo sia per i normali acquirenti che per gli otaku.

Rimarrai sorpreso dalla vasta gamma di ristoranti di Akiba che servono a poco prezzo curry, ramen e altri pasti abbondanti; un paradiso per buongustai conveniente per la qualità, il prezzo e l'ampia scelta.