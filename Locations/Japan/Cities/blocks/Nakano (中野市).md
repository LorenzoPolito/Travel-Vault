![](https://matteoingiappone.s3.eu-central-1.amazonaws.com/wp-content/uploads/2020/06/Nakano-1.jpg)

C'è un dibattito sempre acceso, sui social, su quale sia effettivamente il quartiere di riferimento a Tokyo che un vero appassionato di anime e manga non può assolutamente mancare durante una visita in città. La quasi totalità delle guide turistiche dedicano ampio spazio ad **[Akihabara](https://www.matteoingiappone.it/honshu/tokyo/akihabara/)** e ai suoi centri commerciali multipiano che vendono ogni tipo di prodotto legato a questo settore. Se però cercate un contesto più tranquillo in cui fare acquisti, il quartiere di Nakano, situato a pochi minuti di treno da Shinjuku, è un vero e proprio paradiso per gli otaku.

## NAKANO BROADWAY

È il fulcro del quartiere e consiste in un edificio a più piani situato alla fine di una galleria commerciale coperta (shōtengai), nel quale sono ospitati una enorme quantità e varietà di negozi specializzati in **[anime e manga](https://www.matteoingiappone.it/sapevate-che/anime-e-manga/)**, videogames, action figures e tutto ciò che riguarda la cultura pop giapponese. Dà il meglio di sé al 2° e 3° piano, dove c’è la più importante sede di Mandarake. **È tutto molto caratteristico**: ci sono negozi poco più grandi di qualche metro quadrato, così piccoli e angusti che bisogna intrufolarsi con scaltrezza cercando di non incespicare nelle pile di manga ammucchiate ai lati dei corridoi. Rispetto ad Akihabara l'atmosfera è decisamente più calma ed è quindi una meta perfetta per trascorrere un tranquillo pomeriggio di shopping anche quando piove, dato che è tutto al coperto; entrate e visitate con calma tutti i vari negozietti, spesso si trovano delle ottime occasioni.

- ![](https://matteoingiappone.s3.eu-central-1.amazonaws.com/wp-content/uploads/2020/06/Nakano-Broadway-1-1-scaled.jpg)
- ![](https://matteoingiappone.s3.eu-central-1.amazonaws.com/wp-content/uploads/2020/06/Nakano-Broadway-2-1-scaled.jpg)
- ![](https://matteoingiappone.s3.eu-central-1.amazonaws.com/wp-content/uploads/2020/06/Nakano-Broadway-5-1-scaled.jpg)
- ![](https://matteoingiappone.s3.eu-central-1.amazonaws.com/wp-content/uploads/2020/06/Nakano-Broadway-3-1-scaled.jpg)
- ![](https://matteoingiappone.s3.eu-central-1.amazonaws.com/wp-content/uploads/2020/06/Nakano-Broadway-4-1-scaled.jpg)

## COME ARRIVARE

Da Shinjuku Station prendete la JR Chuo Line (inclusa nel **[JRP](https://www.matteoingiappone.it/japan-rail-pass/)**) fino a Nakano Station (5 min, 160¥/tratta). L'imbocco di Nakano Broadway si trova praticamente di fronte alla stazione ferroviaria.